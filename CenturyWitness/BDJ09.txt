==========
 Ahmed Mansour  السلام عليكم ورحمة الله وبركاته وأهلا بكم في حلقة جديدة من برنامج شاهد على العصر حيث نواصل الاستماع إلى شهادة الرئيس اللبناني الأسبق أمين الجميل  سيادة الرئيس مرحبا بك 
Amine djmail أهلا وسهلا 
 Ahmed Mansour  توقفنا في الحلقة الماضية عند الـ 16 من أيلول/ سبتمبر عام 1982 في هذا اليوم تم القبض على حبيب الشرتوني قاتل شقيقك بشير وفي نفس هذا اليوم وقعت مذبحة صبرا وشاتيلا  صبرا وشاتيلا كما تقول كل المصادر شارك فيها أكان من قبل القوات اللبنانية أو الكتائب كان إيلي حبيقة ومعه كثير من الكتائبيين وكان هناك إسرائيليون يرتبون للموضوع ولكنك تقول إن هناك أسبابا حقيقية حول هذا الموضوع  ما هي حقيقة ما حدث في صبرا وشاتيلا 
Amine djmail منذ بداية التحضير للاجتياح الإسرائيلي للبنان كان في دائما إصرار من قبل القوات الإسرائيلية من أجل إقحام القوات اللبنانية أو قوات من لبنان بهذه العملية العسكرية في لبنان 
 Ahmed Mansour  طبعا هذا كان يتم في الاجتماعات التي كانت تتم بين بشير وبين الإسرائيليين 
Amine djmail نعم وكان في دائما إصرار وكان نحكي مع بشير بهذا الموضوع وكان بشير مدركا تماما خطورة إقحام عناصر من لبنان مع الجيش الإسرائيلي لأنه بنعرف تماما شو انعكاساتها على الساحة اللبنانية أن يقتل لبناني لبناني آخر بجانب الجيش الإسرائيلي  وكانت دائما يعني هيدي كانت بإصرار وكل اللي رافقوا بشير في ذلك الوقت على اطلاع وكان حاول البعض منهم أن يقنع بشير للمشاركة يعني للقبول بالطلب الإسرائيلي لأن هذا يعزز  
 Ahmed Mansour  المشاركة مع الإسرائيليين 
Amine djmail يعزز الموقع اللبناني لما يحين وقت المفاوضات  فبدك تفاوض بدك تكون شريك بالعمليات العسكرية  ما كنت شريك بالعمليات العسكرية ما فيك غدا تطلب تقعد على طاولة المفاوضات لما بيكون في حل سياسي  فكان الوضع يعني بالنسبة لبشير كان هذا موضوع محسوم لحد صبرا وشاتيلا  لما حصلت أحداث صبرا وشاتيلا  لما استشهد بشير صار في ضياع  
 Ahmed Mansour  يوم 14 
Amine djmail 14 سبتمبر 
 Ahmed Mansour  قتل بشير و 16 كانت صبرا وشاتيلا أو 15 ليلا 
Amine djmail 15 ليلا يعني بعد ساعات يعني  كان ساعتها الموساد استفاد من هالضياع في القيادة وعقدوا اجتماعا مع عناصر في القوات اللبنانية 
 Ahmed Mansour  قل لنا من  معلش صار تاريخ  إيلي حبيقة ومن 
Amine djmail كان في إيلي حبيقة اللي هو أساسي بينهم وهو كان مسؤولا عن جهاز المخابرات وكان عندنا نحن نقطة استفهام أنه كان المفروض إيلي حبيقة يكون بجانب بشير لما صار الاغتيال 
 Ahmed Mansour  يعني ها أنت الآن تشير إلى إمكانية وجود اختراق  كان إيلي حبيقة كان طرفا رئيسيا فيه للقوات اللبنانية 
Amine djmail يعني قبل ما نتحقق ما بأريد أنا أن أرمي التهم جزافا يعني  إنما هذا الواقع  عم نحكي وقائع  بس اللي أنا بأؤكده أنه لما حصل الضياع في صفوف القوات استفادت الموساد بتجنيد العناصر اللي هي عندها علاقة مميزة معها واختارتهم بالعدد وبطلب بإشراف مباشر من شارون ترتب لموضوع صبرا وشاتيلا  فكانت عملية إسرائيلية 100%  مش 100% إلى حد بعيد  بمشاركة بعض العناصر اللبنانيين  هذا اللي حصل والدليل على ذلك أن تقرير كاهان جرم مباشرة الموساد وشارون ومجموعة من القوات الإسرائيلية اللي هي أشرفت وسهلت وفتحت الطريق وسلحت وضبطت حتى بأقول لك أكثر من هيك  بالمحاضر اللي اطلعنا عليها بعد الأحداث تبين أن اجتماع أحد جماعة الموساد اسمه ماندي على ما أذكر اسمه الحركي بيلتقي مع بعض القيادات اللي كانت الموساد عندها علاقة مميزة معهم بالطرف اللبناني وحدد لهم خارطة الطريق أنه بتفوتوا لجوه بتضبطوا اللي فيكم تضبطوه ولما بتطلعوا بتسلمونا كل هالمضبوطات ونحن منشوف إذا بعض القضايا اللي ما بتفيدنا فيكم أنتم تستفيدوا منها  إنما كله بده يرجع للموساد كله بده يتسلم للموساد وكأن هالفريق عم يتصرف لحساب الموساد وهيدي إذا عندكم محاضر المفروض تكون بالمحاضر  
 Ahmed Mansour  يعني المذبحة وقعت بتخطيط  
Amine djmail   أنت اطلعت عليه دور ماندي 
 Ahmed Mansour  موجودة  ماندي لعب الدور الرئيسي 
Amine djmail وطلب من العناصر اللي فاتت أنه تكون قيادة وإشراف هذا الرجل بالذات اللي هو بده من جهة يوجه ومن جهة ثانية يتلقى كل ما تم من مصادرات حتى هي إسرائيل أو الموساد يفرزوا ويقدر يكون عنده بعض المعطيات 
 Ahmed Mansour  ممكن إسرائيل حسب حتى تقرير التحقيق في المذبحة إسرائيل خططت رتبت دفعت لكن المذبحة كلها تمت بأيدي الموارنة  بأيدي القوات تحديدا 
Amine djmail ليش متحكي موارنة يعني نحكي موارنة  أنا ما بأعرف من العناصر اللي كانت موجودة  يمكن كان في أرثوذوكس يمكن كان في مسلمين يمكن  
 Ahmed Mansour  لا  ما كانش في أرثوذوكس 
Amine djmail ما بأعرف  هيك أنت عم بتقول 
 Ahmed Mansour  ولا كان في مسلمين 
Amine djmail أنت عم بتقول هيك 
 Ahmed Mansour  والله كان إيلي رئيس   جوزيف أبو خليل  جوزيف أبو خليل  لما بأقول جوزيف أبو خليل فأنت  
Amine djmail لا  أنا جوزيف أبو خليل في قضايا أنا ماني موافق عليها 
 Ahmed Mansour  بغض النظر  
Amine djmail   لما حكى عن موضوع علاقاتي مع بشير ما كنت موافقا معه أبدا 
 Ahmed Mansour   كان إيلي رئيس جهاز الأمن أو جهاز الاستخبارات وقد جاء إليه من المتاريس وجبهات القتال حيث كان لبنان يتمزق ويحتضر فلم يعرفه ابن العشرين عاما إلا كذلك  وعلى أيدي المدربين الإسرائيليين تعلم فنون القتال والاستخبارات فبرهن في المجالين على أهلية عالية  شجاعة وذكاء ونباهة  عقلاني لا يسأل عن المشاعر     
Amine djmail   تحكي عن إيلي حبيقة ولا عن 
 Ahmed Mansour  إيلي حبيقة 
Amine djmail نعم 
 Ahmed Mansour     عقلاني لا يسأل عن المشاعر والعواطف مناور من الطراز الأول   روبرت فيسك يقول في الصفحة 502 من كتابه ويلات وطن  قال لنا ضباط كتائبيون إن حبيقة كان الحارس الشخصي لبشير الجميل وإن بشير قدمه لعدد كبير من الدبلوماسيين الأجانب بصفته نورا هاديا في السياسة المارونية   هذا بطل صبرا وشاتيلا 
Amine djmail هذا يعني ممكن يكون   هذا كاتب فرنسي أو ما بأعرف شو هو عم يحكي عن أنه إيلي حبيقة هو خيرة شباب الموارنة يمكن هذا رأيه على كل حال بس نحن اللي بنعرفه أن إيلي حبيقة وبينت يعني ما أنا اللي عم بأقوله بينت الوقائع أنه انتقل من المعسكر الإسرائيلي إلى المعسكر الصوري وإذا بدي أقول لك بدي أقول لك وجهة نظري أنا بأتمسك بوجهة النظر ومستقبلا رح كمان نعطي الدلائل الحسية على ذلك  كان الموساد الإسرائيلي والمخابرات السورية في تنسيق جدا جدا واسع ولما إيلي حبيقة انتقل من الموساد إلى أحضان سوريا بقي على تواصل مع الموساد بعلم السوريين يعني بقي يزود لما انطلق إيلي حبيقة بالاتفاق الثلاثي يتفاوض هو والسوريين حول ما يسمى الاتفاق الثلاثي -هذا بنجيه بعدين يعني- كانت إسرائيل على بينة من كل تفاصيل هذا الاتفاق بين حبيقة وبين السوريين مما يدل أن حبيقة لعب مائة دور في آن واحد 
 Ahmed Mansour  لجنة التحقيق الإسرائيلية قالت إن شارون وإيتاي ودوري كانوا يعلمون بما يجري مع حلول 17 سبتمبر لكنهم سمحوا للموارنة بالاستمرار في المجزرة 12 ساعة أخرى  مش أنا والله اللي بأقول الموارنة كل الكتب 
Amine djmail يا سيدي بس مش لأنه في كاتب حكي عن الموارنة صارت موارنة 
 Ahmed Mansour  لا مش كاتب  هذا التقرير الإسرائيلي نفسه هو قال الكلام 
Amine djmail تقرير إسرائيلي ما في مانع  ما في مانع  بس بالقوات اللبنانية في من جميعه  كريم بقردوني كان نائب رئيس القوات اللبنانية وأرمني  صفى ماروني  صديقك  بقى لذلك يعني  
 Ahmed Mansour  مش صديقي  عمري ما التقيت معه  أنا أقرأ له فقط 
Amine djmail يعني على كل حال لأنه ذكرت  
 Ahmed Mansour  لكن لم ألتق قط معه يعني 
Amine djmail لأنه ذكرت كتابه عدة مرات 
 Ahmed Mansour  ذكرت  ما هو من بين أكثر من ثلاثين مصدرا رجعيت لها وأنا أحضر لك 
Amine djmail ما في شك  ما في شك  ما عم نحكي  عم نحكي أن هذا الرجل كان نائب سمير جعجع وكان مع إيلي حبيقة وسمير جعجع وأرمني  أرمني أرثوذوكسي 
 Ahmed Mansour  جيش الدفاع الإسرائيلي قدم للقتلة الجرافات التي استخدمت في حفر القبور الجماعية لحوالي 2750 قتيلا من ضحايا صبرا وشاتيلا 
Amine djmail كل البنية التحتية كل التجهيزات قدمها الجيش الإسرائيل  مش قدمها يعني كانت هي تجهيزات الجيش الإسرائيلي لأن العملية كانت لحسابه 100% وهذا ما أقر فيه التقرير الإسرائيلي كاهان 
 Ahmed Mansour  أنا الحقيقة فقط حأقرأ كم جملة لروبرت فيسك  وروبرت فيسك هو أشهر مراسل بريطاني مقيم في لبنان منذ العام 1976 
Amine djmail أنا موافق معك على مصداقية كل هؤلاء إنما هؤلاء استقوا معلوماتهم من عناصر بشر 
 Ahmed Mansour  لا ما استقاش  هذا شاهد عيان 
Amine djmail في قضايا حسية أنا موافق عليها في بعدين تحليلات واستنتاجات 
 Ahmed Mansour  سيادة الرئيس أنا من أين آخذ معلوماتي  ما أنا بآخذ معلوماتي من الناس وسيادتك بتأخذ معلومات من الناس وهذه المعلومات أنا أطرح عليك ما عندي وأنت تقول رأيك  روبرت فيسك كان شاهد عيان على ما وقع في صبرا وشاتيلا وذهب بنفسه وأنا بأقول هو شايف إيه الرجل 
Amine djmail نعم 
 Ahmed Mansour   بعد دقائق رأينا الموتى  كانوا في كل مكان في الطريق في الأزقة في الساحات الخلفية في الغرف المحطمة بين الركام فوق النفايات وأما القتلة فهم رجال المليشيا المسيحية الذين سمحت لهم إسرائيل بدخول المخيمات وكان الدم في بعض الأماكن لا يزال رطبا وبعد أن أحصينا مائة جثة توقفنا عن العد  كانت جثث الشبان والنساء والأطفال والمسنين ممددة في الزواريب حيث طعنوا بالسكاكين أو قتلوا بالرصال وكان كل دهليز في الركام يكشف عن المزيد من الجثث ووجدنا في كل مكان معالم قبور جماعية حفرت على عجل  رأينا طفلة لا تتجاوز الثالثة من عمرها ملقاة على الطريق وكأنها دمية مطروحة وقد تلوث ثوبها الأبيض بالوحل والدم والتراب  رأينا جثة امرأة تضم طفلة إلى صدرها وكانت رصاصة قد اخترقت صدرها وقتلت الطفلة أيضا وتبين أن أحدهم بقر بطنها ومزقه وربما كان يحاول قتل الجنين الذي لم ير النور بعد  
Amine djmail بتقدر أن هذا كل هالوصف هو ممكن أن لبناني مخلص صادق يقوم بهيك أعمال 
 Ahmed Mansour  أنا ما أعرفش 
Amine djmail إذا ما في حدا وراءه 
 Ahmed Mansour  لكن هذا وقع 
Amine djmail هيدي ما بتشوف أنه هيدي مانها من تقاليد الشعب اللبناني ولا تليق بالشعب اللبناني  لذلك  
 Ahmed Mansour  هذه أنا قدام نتائج يعني 
Amine djmail لذلك عم بأقول لك هالوصف هذا وصف بمحله ما بدي أناقش هالوصف إنما اللي عم بأقول لك هذه العملية موساد 100% والوصف اللي عم توصفه هلق بيذكرنا بدير ياسين بمجازر دير ياسين وبيذكرنا بكل المجازر التي ارتكبت في فلسطين في ذلك الوقت 
 Ahmed Mansour  رغم كل مآسي الحرب اللبنانية بقيت صبرا وشاتيلا  
Amine djmail   عيب على الشعب  أنا بأرجع بأقول لك عيب على الشعب اللبناني يرتكب هيك أعمال  أنا بأتنصل بالكامل من أي مسؤولية من هذا القبيل واحد  اثنين بأرجع بأذكرك إذا قضية انتقام لاغتيال بشير  الحمد لله أنه قدرنا نكتشف القاتل وهذا شيء أعجوبة نقدر نكتشف القاتل بخلال ساعات وتبين أن القاتل اسمه حبيب الشرتوني وهو من بلدة شرتون واكتشفناه وقومي سوري وهو اللي قتل بشير  طيب ليه نحن بدنا ننتقم من فلسطيني لما عرفنا من اللي قتل بشير  يعني قل بس شو الحجة  طيب يكون في جريمة بدك تشوف شو السبب  شو الدافع للجريمة  ما في دافع للجريمة في ذلك الوقت تنروح نحن كتائبيا ننتقم عند الفلسطيني لولا ما الموساد جند مجموعة معينة من العناصر اللي هي  
 Ahmed Mansour  كل القوات كانت مجندة من الموساد يا سيادة الرئيس 
Amine djmail لا  لا  بالعكس  أنا وقت حكيت مع فؤاد أبو نادر كان هو أحد المسؤولين وفادي فرام تفاجؤوا بالقضية أول وهلة  القوات اللبنانية  
 Ahmed Mansour  يعني فادي فرام اللي اختير قائدا للقوات اللبنانية بعد أن أصبح بشير رئيسا قبل أن يقتل بأيام  فادي فرام لم يكن يعلم شيئا عن صبرا وشاتيلا 
Amine djmail كل هالشباب هودي ما كانوا   كان في فريق معين من العناصر اللي بالقوات اللي متعاطفة مع الموساد وعم بتنسق مع الموساد  
 Ahmed Mansour  مش متعاطفة  في نظام قائم مع الموساد 
Amine djmail هي اختاروها الموساد وهم جندوها وأعطوها خارطة طريق وكلفوها بالمهمة  أنا أريد هل أنت أعطيب يعني شو المعطيات اللي عندك إياها  أنا عم بأقول لك شو المعطيات اللي عندي إياها 
 Ahmed Mansour  لا  أنا لسه عندي معطى مهم 
Amine djmail لذلك لما حكي معي موري دريبر على بكفيا أجريت الاتصالات اللازمة فورا أخذنا قرار  تنصلت الكتائب دغري طلعت قرار والقوات اللبنانية أن هذا الموضوع حرام  اعتبرنا هذا الموضوع وحملنا المسؤولية للعناصر اللي كانت عم بتقوم بهذه الأعمال أنه عم بتقوم فيها على مسؤوليتها الخاصة نحن كحزب أو كقوات لبنانيين ما لنا علاقة بها ونتنصل منها ونستنكرها  ونستنكرها  على ضوء ذلك صار في الموساد انحرج ما كان قادر بقى يتغطى بالقوات أو الكتائب وجماعتنا الجماعة اللي فاتوا لجوه انحرجوا وساعتها وقفت العمليات 
 Ahmed Mansour  بعد إيه  لم يكن هناك أحياء 
Amine djmail مظبوط  مظبوط بس كان ممكن تستمر لأن الموساد ما كان بده يكتفي بذلك  كان بده يهجر  عملية تهجير ما كان بده يكتفي بذلك الموساد بس أحرج بالموقف الصارم اللي نحن أخذناه 
 Ahmed Mansour  حينما تبقر بطون الناس ويذبحوا ويقتلوا نساء وأطفالا وكبارا وعجائز تحت أي وضع  
Amine djmail صحيح  أنا إنسان  أنا إنسان  في أخي استشهد  ابني استشهد حرام استشهد معه شاب اسمه سمير الشرتوني أنا لذلك اسمه ما بيروح عن ذهني سمير الشرتوني  الشهيد اللي استشهد بجانب بيير وأعز وأخلص الناس لنا وأقرب الناس لنا  يعني نحن اللي تألمنا من هذه المجازر وما حدا عانى من هذه المجازر قد هذا البيت من الاستشهاد والمآسي قد هذا البيت  فأنا أكثر إنسان بيقدر المشاعر اللي أنت عم تحكي عنها  
 Ahmed Mansour  طيب في حاجة في مسؤولية كبيرة عليك  
Amine djmail   فلذلك كانت ردة فعل اشمئزاز واستنكار وتصدي بشراسة لهذه العملية وفورا بعثنا ناس من عندنا حتى ينبهوا هالعناصر اللي عم بيقوموا بهذه العمليات أن هذه عملية إجرامية ونحن ضدها 
==========
 Ahmed Mansour  كان كل شيء انتهى  الإسرائيليون حينما شكلوا لجنة تحقيق كانت لجنة تحقيق معلنة بشكل مباشر معروف متى تجتمع  قراراتها أعلنت  تم توقيف بعض الضباط وتم تأخير ترفيع بعضهم وحتى الكبار مثل شارون تم توجيه انتقادات له  أنت حينما أصبحت رئيسا للبنان كلفت المدعي العام أسعد جرمانوس بفتح تحقيق عن مجزرة صبرا وشاتيلا على أساس أن يكون مشابها للجنة كاهان التي شكلها الإسرائيليون لكن لجنة التحقيق اللبنانية بقيت تعمل بسرية بعكس اللجنة الإسرائيلية  لا أحد يعرف كيف أو أين أو كم مرة كانت تنعقد وما هي القرارات التي طلعت وانتهى الأمر بها إلى أن الذين قاموا بالقتل أشخاص مجهولون 
Amine djmail يعني هذا  
 Ahmed Mansour  الآن أنت رئيس جمهورية 
Amine djmail أنا ما بدي أصارحك 
 Ahmed Mansour  تفضل صارحني 
Amine djmail ما عم بنصارح بعضنا 
 Ahmed Mansour  طبعا  نصارح المشاهدين 
Amine djmail هذا الموضوع أنا بأصارح المشاهدين  أنا الموضوع صار تقصير من قبلي بهذا الموضوع نحن عم نعمل نقد ذاتي وعم نعمل مراجعة  هذا صار تقصير من قبلي لأن  
 Ahmed Mansour  إيه شكل التقصير 
Amine djmail تقصير لأنه كان كلفنا هاللجنة هذه بالتحقيق وهي تأخرت بالتحقيق ما كانت عم تقدر تستدعي قوات لبنانية 
 Ahmed Mansour  أيه أسبابه 
Amine djmail لأن ما كانت عم تقدر تستدعي القوات اللبنانية للتحقيق  العناصر كانت  
 Ahmed Mansour  كانت القوات أكبر منها وأكبر من الدولة 
Amine djmail لأن كانت هالعناصر هذه بحماية الموساد وبحماية الجيش الإسرائيلي اللي كان بقلب بيروت وحوله المحكمة العسكرية ومستلم كل مفاصل المؤسسات اللبنانية 
 Ahmed Mansour  هل لأن القتلى كانوا فلسطينيين 
Amine djmail أيهم 
 Ahmed Mansour  هل لأن قتلى صبرا وشاتيلا  
Amine djmail   القتلة 
 Ahmed Mansour  القتلى 
Amine djmail القتلى  لا  القتلى كانوا فلسطينيين 
 Ahmed Mansour  هل لأنهم كانوا فلسطينيين تم التعامل مع هذا الموضوع بهذه الطريقة 
Amine djmail طيب أنا استشهد أخي ووضعنا اليد على القاتل اللي هو حبيب الشرتوني وعندنا معلومات كان مع حبيب الشرتوني  اللي وجه حبيب الشرتوني ثلاثة أشخاص منهم مسؤول كبير هلق بالدولة 
 Ahmed Mansour  مسؤول هلق موجود حاليا 
Amine djmail يعني إيه مسؤول بالدولة كان هو من الأشخاص اللي عم بيحركوا حبيب الشرتوني  طيب قدرنا نحاكمهم  قدرنا نحاكمهم  ما قدرنا نحاكمهم 
 Ahmed Mansour  لماذا 
Amine djmail لماذا  لأنه انتهينا من التحقيق وهيدي وصار في ظروف في البلد منعت المحاكم تأخذ مجراها الطبيعي وبقيت مجموعة من قضايا معلقة بسبب أن وضع البلد ما كان يسمح للقضاة أن يحكموا بحرية وبعدالة  فاللي حصل مع أخي بشير هو اللي حصل تقريبا كذلك الأمر بأحداث صبرا وشاتيلا  كان وضع البلد ووضع القضاء وبقي لا   ليش اليوم عملنا محكمة دولية للنظر باغتيال الرئيس الحريري وبعض الشهداء  لأن القضاء اللبناني لحد اليوم معطل  لأن الدولة اللبنانية المؤسسات  المؤسسات اللي هي القضاء والتحريات يعني قوى الأمن الداخلي اللي هو مساعد قضائي والمخابرات كلها لمرحلة طويلة كانت معطلة  المؤسسات اللبنانية كلها كانت معطلة  
 Ahmed Mansour  طيب أنا عايز الآن  
Amine djmail   فلذلك هذا الموضوع أنا بأعترف أنه صار تقصير من قبلنا  كنت أنا عندي كل نية طيبة أن أروح فيها للآخر لذلك كلفنا أسعد جرمانوس اللي هو من خيرة القضاة في لبنان وأجرأهم هو شيخ من العاقورة وعنده الشجاعة وعنده هيك حكمة  لسوء الحظ يعني كان في استحالة أن يأخذ التحقيق مجراه طالما الجيش الإسرائيلي كان هو متحكما بمجموعة من المؤسسات الوطنية 
 Ahmed Mansour  خرج الجيش الإسرائيلي وأنت بقيت رئيسا لـ 1988 
Amine djmail فيما بعد لما خرج الجيش الإسرائيلي ما ننسى بدأت  دخلت البزدران الإيراني ودخل يعني كل المؤسسات  إذا انسحب الجيش الإسرائيلي لا يعني أن الأمور استقرت بلبنان في مستشار الدكتور وديع حداد عمل كتابا اسمه THE REVOLOVING DOOR الباب الدوار  أنه يطلع السوري يفوت الإسرائيلي يطلع الإسرائيلي يفوت الإيراني يعني يفوت جيش ويخرج جيش هيك صرنا بلبنان من سنة  1975  كان الفلسطيني خرج الفلسطيني دخل السوري  رجع بعدين خرج السوري فات الإسرائيلي خرج الإسرائيلي فات السوري عن جديد ثم فات معه الإيراني والبزدران وحراس الثورة الإيرانيون من سنة 1982 فإذاً الوضع بلبنان بعده لهلق والدليل على ذلك أن استشهاد الرئيس الحريري أدى إلى تشكيل محكمة دولية  لو المحاكم اللبنانية وكل القضاء اللبناني والمساعدين القضائيين عم بيشتغلوا باستقرار وبفعالية ما كنا لجأنا للمحكمة الدولية 
 Ahmed Mansour  حينما قبض على حبيب  
Amine djmail ما ننسى أنا بأي ظروف استلمت الحكم 
 Ahmed Mansour  سنأتي إليها بالتفصيل 
Amine djmail استلمت الحكم كان في خمسة جيوش على الأرض اللبنانية 
 Ahmed Mansour  سنأتي بالتفصيل  حبيب الشرتوني حينما قبض عليه في 16 سبتمبر قاتل أخيك بشير سلم إليك 
Amine djmail نعم 
 Ahmed Mansour  وتمكن وهو المفروض تحت سيطرتك أنت من الفرار ومن الهرب 
Amine djmail نعم  هرب ورجعوا لقطوه 
 Ahmed Mansour  كيف تمت القصة 
Amine djmail شبان لقطوه  وقتها نحن ما كنا مجهزين  ما عندنا قدرة الدول وسلطة الدولة وتجربة الدولة  جاؤوا شباب وقفوه لحبيب الشرتوني حطوه بسجن وتمكن هذا زلمة محترف مدرب على الإجرام ومدرب على القتال ومدرب على كل شيء  منها مدرب على الهروب  
 Ahmed Mansour  هذه منطقة مارونية كلها يعني اللي يجي هنا ما يعرفش يطلع حتى 
Amine djmail صحيح  يمكن معك حق والدليل على ذلك رجعنا كمشناه وتسلمه الجيش اللبناني 
 Ahmed Mansour  ده كمش قبيل وصوله إلى منطقة السوريين يعني كان نجح أن يتخطى حواجز كثيرة 
Amine djmail لربما بس رجعوا لقطوه ورجع انحط بالسجن استلموه القوات اللبنانية لفترة من الزمن تيحققوا معه ثم سلموه للجيش اللبناني وانوضع بالسجن وسنة الـ 1988 بالعملية الشهيرة أو 1991 لما فات الجيش السوري على ميشيل عون  
 Ahmed Mansour  13 أكتوبر/ تشرين سنة 1990 
Amine djmail 13 أكتوبر طلع  
 Ahmed Mansour  بعدما دخلت القوات السورية المتن 
Amine djmail نعم  دخلت كتيبتان من الجيش السوري كتيبة طلعت على قصر بعبدا حتى تحتل قصر بعبدا وكتيبة ثانية -تتشوف قديش أهمية حبيب الشرتوني بالنسبة للسوريين في ذلك الوقت- طلعت كتيبة ثانية إلى سجن رومية حيث كنا محافظين على حبيب الشرتوني للظرف المواتي حتى نحوله على المحاكمة ودخل الجيش السوري على سجن رومية وحرر حبيب الشرتوني ونزله على الحمراء كقائد قومي أممي وعمل مؤتمرا صحفيا كبطل من أبطال المقاومة 
 Ahmed Mansour  حينما كنت أنت رئيسا للجمهورية نقلت الملف من القضاء العسكري للمحكمة العليا والمحكمة العليا مش موجودة في لبنان إلى اليوم يعني أنت عطلت محاكمة الشرتوني 

Amine djmail ما كان فينا إلا ما نحوله للمحكمة العليا لأن  
 Ahmed Mansour  واحد قتل رئيس جمهورية منتخب ورئيس جمهورية تالي حالي شقيق الرئيس القتيل هو الرئيس ومش عارف يحاكم قاتل أخوه 
Amine djmail أول قرار اتخذ هو تحويله للمحكمة العليا وهذا طبيعي لأن  
 Ahmed Mansour  والمحكمة العليا مش موجودة إلى اليوم في لبنان 
Amine djmail   لأن الشهيد رئيس جمهوري وفي بداية الأمر كنا على وشك أن نشكل المحكمة العليا والي حصل صار الأحداث اللي عانيت منها بستة شباط وغيره وشبه انقلاب ورحنا إلى لوزان ورحنا إلى جنيف وتشكلت محكمة وتشكلت حكومة جديدة والحكومة كان وزير العدل نبيه بري وكان في بالحكومة وليد جنبلاط ومجموعة من القيادات اللي هي كانت متحالفة مع سوريا في ذلك الوقت ومقربة من سوريا في ذلك الوقت وكان أكيد أول همي الشخصي كان أن تتشكل المحكمة تنحول الشرتوني  أنت بتقدر أن الأطراف اللي كانت هي صديقة سوريا آخر همها كانت محاكمة الشرتوني فهذا اللي منعنا أن نحاكم  
 Ahmed Mansour  وأنت رئيس جمهورية ولا تستطيع 
Amine djmail أنا رئيس جمهورية بنعرف شو صلاحياته رئيس الجمهورية  أنا رئيس جمهورية قادر أعمل محكمة    شو بعمل محكمة بقصر عبدا ولا بنعمل محكمة حسب الأصول  أنا عامل ديكتاتوري ببعبدا  بأعمل أحكام عرفية   بنعمل أحكام عرفية مثل قضية شاوشيسكو انعدم بالشكل المعروف أو قضية صدام حسين  
 Ahmed Mansour  8 سنوات بقي الشرتوني في السجن دون محاكمة 
Amine djmail مظبوط لأنه نحن من ثاني سنة الحكم نتذكر تماما كيف تعطلت المؤسسات القضائية وتعطلت مجموعة من المؤسسات  كثير من المؤسسات الرسمية تعطلت في ذلك الوقت  مانه سر يعني بنعرف تماما إذا بدك رح نيجي على مرحلة العهد وبنعرف تماما كيف تعطلت من ثاني سنة تعطلت من تاريخ توقيع اتفاقية 17  أو التفاهم على اتفاقية 17 أيار  بدأت الثورة علينا على الحكم وتعطلت سنة 1983 وتعطلت المؤسسات في آخر 1983 بداية 1984 تعطلت كل المؤسسات اضطررنا نعمل مؤتمر لوزان للمصالحة الوطنية بمساعدة سعودية مشكورة ورجعنا بعدين بعد مؤتمر لوزان عملنا مؤتمر جنيف بالأول ثم مؤتمر لوزان وبالتالي كل المرحلة هذه كانت مرحلة كل المؤسسات اللبنانية معطلة  وفضلنا كبير وقتها وكان حرصي الشديد نحافظ على حبيب الشرتوني بالسجن حتى  
 Ahmed Mansour  أين هو الآن 
Amine djmail هلق اليوم محمي من الجيش السوري  ما بنعرف وين موجود بسوريا بغير سوريا بس بنعرف أن سوريا هي اللي حاميته 
==========
 Ahmed Mansour  شقيقك كان مرشح إسرائيل كما كان يوصف  والآن قتل بشير وأصبح هناك فراغ شديد  كيف اتجهت الأعين والترشيحات إليك 
Amine djmail بصراحة يعني غير اللي قلته لك عن الواقعة  
 Ahmed Mansour  الكنيسة 
Amine djmail بالكنيسة يعني حياتنا نحن كنا بغير عالم بغير جو يعني ما كان حدا   بس بذات الوقت الأمور عم تتسرع  فعرض عدة أسماء وعرض اسمي كنت أنا يعني حقيقة بغير جو يعني من قضية الترشح للرئاسة أو ما شابه ذلك  خلق جو فورا  
 Ahmed Mansour  من اللي عرض الأسماء 
Amine djmail اللي عرض الأسماء بعض النواب  صار في اجتماع عندي هون بالبيت  الشباب جايين النواب والمسؤولين جايين يعزوا وثاقبت كان في الرئيس كامل أسعد كذلك الأمر بالبيت هون عم بيعزي  فاجتمع بعض النواب نحن كنا  
 Ahmed Mansour  كان رئيس مجلس النواب كامل الأسعد 
Amine djmail نعم كان رئيس مجلس النواب كامل الأسعد  كنت أنا في الطابق الأرضي هون محل ما نحن موجودين والطابق الأول صار في اجتماع لبعض النواب وعلى أثر هذا الاجتماع جاؤوا بلغوا الوالد أنه اتفقنا أن يكون يترشح أمين لرئاسة الجمهورية وبلغوني هذا الأمر 
 Ahmed Mansour  كيف كان وقع الأمر عليك وكنت أنت معارضا لترشيح شقيقك لأسباب ذكرتها 
Amine djmail أنا تريثت أجاوب والوالد كذلك الأمر وإذ بنتفاجأ برسائل من كل الاتجاهات 
 Ahmed Mansour  داخلية أم خارجية 
Amine djmail داخلية  أولا داخلية  بيبلغوني أنهم داعمون هذا الترشيح بدءا بالرئيس صائب سلام الرئيس رشيد كرامي والرئيس حسين الحسيني كان نائبا وقتها يعني مجموعة من القيادات الإسلامية أبلغوني أنهم بيؤيدوا هذا الترشيح  
 Ahmed Mansour  كان منطلقكم إيه في الترشيح 
Amine djmail لا  أنا شو كان موقفي في البداية  موقفي في البداية أن شعوري كان ما ممكن بيت الجميل يكونوا هم مرشحي وحدة وطنية للأسباب الحرب والاصطفاف وسلبيات عديدة وما تنسى وقتها كنا كمان بصبرا وشاتيلا  كانت صبرا وشاتيلا عم تتفاعل على الأرض  فأول تصريح بيطلع من أبو عمار  بيطلع تصريح من أبو عمار من تونس بيبريء أمين الجميل وفريقنا  بيبرئه بالكامل من صبرا وشاتيلا واعتبر أن   ولمح بكلامه أنه هو بيرحب إذا لبنان بينتخبني للرئاسة  أنا تفاجأت حقيقة بتصريح أبو عمار اللي كان مشكلته كبيرة 
 Ahmed Mansour  هل ده كان أول شيء خارجي 
Amine djmail كان أول موقف خارجي بعد المواقف الداخلية  
 Ahmed Mansour  قبل مواقف الأميركان 
Amine djmail قبل مواقف الأميركان  الأميركان كانوا وقتها كان في الرئيس شمعون كان بذهنه أن يترشح فلما شعروا الأميركان بهالإجماع العربي  الإجماع الإسلامي اللبناني وتصريح أبو عمار وأكيد استشاروا السعودية والسعودية قالوا لهم نحن ما عندنا اعتراض فحكيوا مع الرئيس شمعون قالوا له طالما في هذا النوع من الالتفاف حول أمين الجميل فنحن نتمنى عليك أنه خلينا ننتخب أمين الجميل  ساعتها دغري تلفن لي الرئيس شمعون وقال لي أنا معك ومبارك والله يوفقك ورح نكون بجانبك  وحقيقة أنا بأشهد أن الرئيس شمعون كل فترة الولايات كانت ولا أصدق ولا ممكن يكون  
 Ahmed Mansour  في مذكراتك المخطوطة قلت إن الأميركيين دعموا ترشيحك بقوة 
Amine djmail في المرحلة الثانية نعم بعد  
 Ahmed Mansour  هل أراد الأميركيون هنا  
Amine djmail   أول إشارة جاءت من صائب سلام 
 Ahmed Mansour  صائب سلام كإشارة داخلية ولا إشارة خارجية 
Amine djmail إشارة داخلية لأنه كان مثلما قلت لك كان صائب سلام كان حاكي معي سابقا أنه نحن بنفضل أن يكون ترشيحك أنت  قلت له أنا ماني مرشح  رشحنا بشير نحن مطمئنون حول بشير  ما عاد حكي معي صائب سلام بالعكس بعدين رجع تقرب من بشير وحاولنا نعمل يعني وحدة وطنية ومصالحة كبيرة من خلال هالعلاقات هذه 
 Ahmed Mansour  بين السنة والموارنة 
Amine djmail بين المسلمين إجمالا والمسيحيين  فلما استشهد بشير بعد ما بأعرف كم يوم يعني أيام قليلة رجع اتصل في صائب سلام وقال لي إنه نحن بعدنا على الموقف وهو شجع مسؤولي قيادات ثانية إسلامية فلما شعرت أنه في هذا الالتفاف بالطبع أنا كان همي الوحدة الوطنية  كنت متخوفا أن ترشيح كتائبي أو من بيت الجميل ما يقدر يحقق هذه الوحدة  هذا الالتفاف  عندما حصل هذا الالتفاف أكيد شجعني  يعني الأسباب اللي كانت  
 Ahmed Mansour  يعني هذا كان على النقيض تماما من الموقف من بشير 
Amine djmail لأنه أنا وقت اللي ترشحت أخذت إجماعا من المجلس النيابي  أخذت إجماعا يعني كانت الانتخابات بخلال نصف ساعة انتهت وكان جاء النواب من الشمال من طرابلس ومن صيدا ومن بعلبك ومن كل المناطق جاؤوا على الثكنة بالفياضية اللي كانوا هم أساسا معترضين الانتخابات تكون بثكنة  حتى هيك جاوزوا هالاعتراض وجاؤوا على الثكنة وبخلال نصف ساعة كان في إجماع ما كان في إلا بأعتقد ثلاثة نواب اعترضوا على الانتخاب بينما كل البقية انتخبوا بجانبي وكانت هذه أول ظاهرة وحدة وطنية وأكيد كانت مفخرة لي  وهذا كنت عم بأفتش عليه  كنت عم بأفتش عليه من قبل غيري  
 Ahmed Mansour  لكن كان في اعتراض من وليد جنبلاط والقوى الوطنية ضدك 
Amine djmail لا بالآخر صار في تأييد كامل  بعدين وليد رجع بالمرحلة الثانية  
 Ahmed Mansour  هو ربما الصك الذي أصدره ياسر عرفات في تبرئتك من صبرا وشاتيلا لأنهم كانوا يتهمونك أيضا بصبرا وشاتيلا ووصفوك بالجلاد ربما ساعد هذا الأمر كثيرا في تليين المواقف المعارضة لك 
Amine djmail يعني كان في حقيقة بكل هالفترة هذه كان قلبي على الوطن وبقيت على تواصل مع كل الناس مع رشيد كرامي بصورة خاصة ومع كل المسلمين وبيعرفوا كان  كنت يمكن الشخص الوحيد من الجبهة اللبنانية ما يسمى بالجبهة اللبنانية اللي كانت جامعة في ذلك الوقت القيادات المسيحية بمواجهة الحركة الوطنية اللي كانت بين أبو عمار وقيادات إسلامية مثل كمال جنبلاط وغيرهم  فكانت الجبهة اللبنانية في ذلك الوقت على قطيعة مع الطرف الآخر  كان الوحيد اللي بقي أكثر من شعرة معاوية مع كل القيادات كان أنا  ما بأحب الأنا إنما هذا الواقع يعني  فكنت على تواصل مع كل القيادات مع رشيد كرامي على طول ومع صائب سلام ومع حسين الحسيني يعني كل القيادات اللي كانت هلق كانت بذلك الوقت  
 Ahmed Mansour  كل هذا خدمك في قضية اختيارك مرشحا 
Amine djmail   حتى مع وليد جنبلاط  أنا زرته لوليد جنبلاط بالمنطقة الغربية الوحيد اللي كان يتردد على المنطقة الغربية في ذلك الوقت يعني على المناطق تحت النفوذ الفلسطيني أو الحركة الوطنية  ففي عز الحرب كما ذكرت رحت مرتين  حصار بيروت رحت مرتين على بيروت وبذلك الوقت  
 Ahmed Mansour  هل هذا مما كان يغضب بشير منك أيضا 
Amine djmail أكيد بشير ما كان بيشجع هذا الأمر  أكيد بشير ما كان   هذه كانت نقاط الخلاف يمكن بس أنه هذه كانت محصورة ضمن هذا الإطار  لما قبل ما ينسحب الفلسطينيون من بيروت قبل الانسحاب بعث لي كتابا أبو إياد  
 Ahmed Mansour  أطلعتني عليه 
Amine djmail كتاب حقيقة مؤثر جدا وهو أخذ المبادرة  أنا تفاجأت  يعني قال لي فيه باعث لك مرسال استقبله من فضلك  جاء المرسال وسلمني هالرسالة بيختتم فيها   بأترك هالرسالة للتاريخ تالناس تعرف مين أمين الجميل وشو كانت مواقف أمين الجميل مع الفلسطينيين وحرصه على القضية الفلسطينية إلى ما هنالك  لذلك كل الفترة هذه يعني كان هذا شعوري الشخصي وهذا طموحي الشخصي أن نلعب هذا الدور التوفيقي 
 Ahmed Mansour  لكن في نقطة مهمة أنا لاحظتها هنا وهي أنك لعبت بذكاء مع الطرف الخارجي  في الوقت الذي كانت نقطة الضعف الرئيسية لدى بشير هي إسرائيل وعلاقته بالإسرائيليين سعيت أنت أن توثق علاقتك بشكل كبير جدا بالأميركيين وكنت تدرك أن الأميركيين لهم مشروع في المنطقة ربما يتناقض قليلا مع المشروع الإسرائيلي فسعيت أن تكون رجل أميركا أفضل مليون مرة من أن تكون رجل إسرائيل 
Amine djmail يعني حقيقة ما كثير بأوافق معك أنه أكون رجل أميركا لأنه كانت في ذلك الوقت علاقاتي مع الأميركان خجولة إلى حد بعيد  كانت علاقاتي العربية أمتن وأقوى  علاقاتي مع مصر كانت قوية علاقاتي مع كثير من الأنظمة العربية كانت يعني جيدة جدا وحتى  
 Ahmed Mansour  لكن بسرعة توثقت العلاقات مع الأميركيين وهم دفعوك أيضا إلى الرئاسة 
Amine djmail حتى أنا بدي أكشف لك أنه قبل انتخابي صار في اتصال مع السوريين وجاء زارني محمد  
 Ahmed Mansour  الخولي 
Amine djmail لا  بعدين محمد الخولي  كان رئيس المخابرات قبل غازي كنعان  كان رئيس جهاز المخابرات في لبنان  جاء زارني قال لي باعتني الرئيس الأسد قلت له أهلا وسهلا  قال لي شو أنت برنامجك في مطروح لرئاسة الجمهورية وفي مجموعة من القيادات اللبنانية عم بترشحك لهذا المنصب بما فيهم المسلمين وبعض أصدقائنا  قلت له أنا واضح يعني أنا مشروعي لبناني مشروعي عربي مشروعي التضامن العربي وبأعمل كل ما بوسعي لتعزيز التضامن العربي ويبقى لبنان ضمن الأسرة العربية يناضل من أجل القضايا اللي نحن كلنا مؤمنون فيها  قال لي وعلاقاتك مع إسرائيل  قلت له إسرائيل موجودة في لبنان وسنضطر للتفاوض معها حتى نحرر أراضينا  سأتفاوض مع إسرائيل إنما تحت سقف السيادة الوطنية وخروج الجيش الإسرائيلي بالكامل من لبنان وبدون توقيع اتفاقية سلام مع إسرائيل  ممكن اتفاق أمني إنما لا لاتفاق سلام مع إسرائيل 
 Ahmed Mansour  ماذا قال لك 
Amine djmail ما طول الحديث أنا وإياه  كان هيك نوع أول اتصال بهذا الشكل فقال لي  
 Ahmed Mansour  أنت حصلت على 77 صوتا مقابل ثلاث ورقات 
Amine djmail بعدين راح محمد  غاب يومين أو ما بأعرف كان الوقت عم بيتسرع يعني  رجع لعندي بيقول لي الرئيس الأسد كان مرتاحا لكلامك وتعتبر أنه  
 Ahmed Mansour  يعني أنت أخذت دعما سوريا في الترشيح أيضا 
Amine djmail السوريون كانوا بعد ما صار في هالإجماع حولي أنا تم هذا الاتصال بواسطة المندوب السوري وجاءني خبر قبل بـ 24 ساعة كانت الأمور انحسمت  جاءني خبر قبل بـ 24 ساعة من الرئيس الأسد أنه هو ما عنده مانع من انتخابي وقال لي رح تجيك إشارة  إشارة لهذا  
 Ahmed Mansour  الترشيح السوري أو الدعم السوري 
Amine djmail الدعم أو التأييد أو عدم الممانعة  ما فهمت أنا شو كانت هالإشارة هذه  ثاني يوم بتكون الإشارة كلام الرئيس سليمان فرنجية -الرئيس سليمان فرنجية كان بعده على قيد الحياة- اللي عمل تصريحا بيقول نحن نرحب بترشيح أمين الجميل 
 Ahmed Mansour  وكان يوصف بأنه رجل سوريا المقرب 
Amine djmail كان مقربا جدا من سوريا وما ننسى في ذلك الوقت أنه كان في خلاف بيننا وبين الرئيس فرنجية بخصوص قضية  
 Ahmed Mansour  بخصوص مقتل ابنه على يد القوات 
Amine djmail رغم ذلك كمان الرئيس فرنجية كان بيعرف أنه أنا كنت متأثرا جدا ومتأسفا لما حصل بإهدن فحصل اللي حصل وكان شبه إجماع نوع من الإجماع لبناني وعربي ودولي 
 Ahmed Mansour  في مذكراتك تقول  كنت أعلم منذ البداية أن الوضع الذي تعيشه البلاد وضع معقد ومن الوهم التعاطي مع التقاء الزعماء اللبنانيين وكل القوى الخارجية على ترشيحي على أنه كان علاقة تلاقي حقيقية حولي   يعني كان عندك ثقة أنه في إجماع على اختيارك وأنك لست اختيارا إسرائيليا أو اختيارا واحدا 
Amine djmail يعني الشغل  يعني الموقع اللي كنت أنا آخذه منذ بداية الحرب اللبنانية يعني منذ السبعينيات  حكينا عن دوري في تفادي مجزرة بتل الزعتر وغير ذلك 
 Ahmed Mansour  حكينا عنه في أشياء كثيرة  هل أرسل لك بيغن تهنئة 
Amine djmail ما بأتذكر  ما بأتذكر أنه بعث تهنئة 
 Ahmed Mansour  لكن جاء لك هدية 
Amine djmail لربما يمكن بعث لي إشارة بعث لي إشارة بيقول لي فيها إنه نحن مستعدون نتعاون ودعاني للتفاوض بأسرع وقت من أجل يعني  
 Ahmed Mansour  هل كان الإسرائيليون يخططون أن تكمل مشروع بشير 
Amine djmail يعني بدك تدخل بهالموضوع بندخل  يعني كان الشيء العنوان  
 Ahmed Mansour  لا  أنا بس في عملية اختيارك  أنا لسه ما دخلتش للعمق 
Amine djmail لا  الإسرائيلي ما كان عنده تطمينات مني 
 Ahmed Mansour  تفتكر الهدية اللي جاءت لك من آرييل شارون 
Amine djmail بعث لي هدية آرييل شارون 
 Ahmed Mansour  آه بعث لك هدية محترمة 
Amine djmail ممكن  ممكن يكون بعث هدية إيه يمكن بعث  
 Ahmed Mansour  لسه محتفظ بها 
Amine djmail بعث رشاشا  بندقية 
 Ahmed Mansour  أيوه  رشاش عوزي إسرائيلي 
Amine djmail إيه يمكن بعث 
 Ahmed Mansour  في صندوق مرتب 
Amine djmail نعم  بس هيدي على كل حال هم ما كان عندهم  ما كانوا قارئيني الإسرائيلية بصراحة يعني ما كانوا قارئيني أبدا  فلذلك إذا بدك تدخل في المقدمة تبع  
==========
 Ahmed Mansour  سندخل في موضوع إسرائيل ولكن أنا الآن لا زلت في عملية اختيارك وتسلمك للمهام الأساسية بتاعتك  من المفترض الآن أنك أصبحت في 21 أيلول/ سبتمبر 1982 انتخبت بـ 77 صوتا مقابل ثلاث ورقات بيضاء مما يعني شبه إجماع كما قلت أنت على اختيارك رئيسا  من المفترض الآن أنك ستتسلم السلطة في 23 من الرئيس إلياس سركيس  الآن رئيس بيسلم رئيس  ما الذي سلمك إلياس سركيس 
Amine djmail حقية استلمت أنقاضا  استلمت أنقاضا  قصر بعبدا كان أنقاضا كان فارغا ما في شيء جواه  يعني كان  
 Ahmed Mansour  كان الرئيس بيجلس فين  مدير الدولة هذه 
Amine djmail الرئيس سركيس كان آخر فترة انتقل من قصر بعبدا وساكن بمنزله الخاص  بس طلع سلمني بقصر بعبدا وصار في ترميم  بداية ترميم سريع لقاعة الاستقبال لأن القصر كان بوضع حقيقة مزري جدا لأنه كان مهجورا ومهددا  مش مهدد  تعرض للقصف الشديد بمراحل عديدة  فحقيقة استلمنا لا في ملفات ولا استلمنا أي شيء وسألت الرئيس سركيس طيب شو في عندك أسرار  في هل يا ترى اتصالات معينة ممكن تفيدني ممكن نكفي فيها  فكان أنا عم بأستلم وكان فيليب حبيب موجود في غرفة مجاورة قال لي على كل حال  
 Ahmed Mansour  يعني تحت رعاية أميركية 
Amine djmail   كل اللي بدك تعرفه موجود عند فيليب حبيب اللي هو مستلم ملف المفاوضات الإسرائيلية اللبنانية  بيطلعك على كل شيء 
 Ahmed Mansour  لم يعطك ملفات سرية لم يعطك أي معلومات لم يعطك أي شيء 
Amine djmail أبدا  أبدا 
 Ahmed Mansour  يعني أنت ما استلمتش دولة يعني 
Amine djmail استمر التسلم والتسليم  
 Ahmed Mansour  ولا حقيبة نووية ولا شفرة سرية ولا أي شيء 
Amine djmail تم حلف التسلم والتسليم استمر عشر دقائق 
 Ahmed Mansour  فقط لا غير 
Amine djmail عشر دقائق وكانت مجاملات وقفت هون وما كان في عندنا أي   ولا   حتى موظفي القصر كانوا مقدمين استقالتهم وبدهم يتركوا إلى ما هنالك  يعني كان حقيقة استلمنا ليس فقط استلمنا أشلاء  استلمنا بلدا فيه الجيش الإسرائيلي موجود على مشارف قصر بعبدا  وقت لما فتت لما دخلت المرة الأولى على قصر بعبدا  
 Ahmed Mansour  كي تستلم السلطة 23 سبتمبر 1982 
Amine djmail حتى أستلم السلطة  طلبت الأميركان وتمنيت عليهم  طلبت منهم خدمة أن ينسحب الجيش الإسرائيلي من على الطريق العام حتى ما يمرق رئيس جمهورية لبنان على حاجز إسرائيلي  حاجز إسرائيلي كان على مدخل بعبدا  كانوا ينبسطوا الجنود الإسرائيليين يجوا يتصوروا على مدخل القصر  فأول خدمة يعني طلبتها منهم أنه بالأول شيلوا لي الجيش الإسرائيلي تنقدر نفوت بالقليلة على قصر بعبدا أحرار  يعني تأمل  كان في الجيش الإسرائيلي  كان في الجيش السوري  الجيش السوري كان على مشارف بكفيا منطقة دير الشوير لأن انسحب إلى جنوبي طريق الشام وجنوب طريق الشام كان كله جيش سوري من منطقة الشتورة ومنطقة دير شوير ومنطقة الشمال  كان بعده الجيش السوري موجودا  ذلك الوقت دخل الجيش الإيراني يعني البزدران الإيراني حراس الثورة الإيرانيين  
 Ahmed Mansour  ليس بشكل رسمي 
Amine djmail أول دخولهم  لحد هلق ما دخلوا بشكل رسمي  كانوا بالأول بإطار الفتح الإسلامي أو اخترعوا منظمة معينة اللي قامت ببعض الاغتيالات وبعض العمليات العنفية  وإذاً كان في حراس الثورة الإيرانيين  كان في أبو عمار  منظمة التحرير انسحبت من بيروت وانسحب المقاتلون إنما بقي كثير مقاتلون غير منظورين ببيروت وكذلك الأمر بقي بطرابلس وبكثافة حتى صار عملية ثانية قامت بها سوريا ضد الفلسطينيين حتى تهجر أبو عمار مرة ثانية من طرابلس بس ما كانت لصالح لبنان  كانت لصالح سوريا فإذاً كان في أربعة خمسة جيوش 
 Ahmed Mansour  والمارينز ما تنساهم 
Amine djmail والمارينز  بس هودي كانوا بطلب من الدولة اللبنانية  كانوا بطلب من الدولة اللبنانية وبطلب   وبتغطية دولية  بس اللي كانوا بدون طلب الدولة اللبنانية كل هالقوى هي اللي موجودة  
 Ahmed Mansour  ليه  سوريا دخلت بطلب من الرئيس اللبناني سنة 1975 
Amine djmail وكان في قوات ليبية كمان  نسيت القوات الليبية 
 Ahmed Mansour  كانت جاية بمناسبة إيه 
Amine djmail نعم 
 Ahmed Mansour  بمناسبة إيه وجودها 
Amine djmail لا  جاؤوا على لبنان بإطار قوات  
 Ahmed Mansour  قوات الردع العربية 
Amine djmail قوات الردع العربية إنما بدون تكليف من الجامعة العربية  وقتها العقيد القذافي أخذ قرارا بعلاقاته مع السوريين  السوريون ما قالوا له لا فبعث كتيبة من الجيش الليبي كذلك الأمر على لبنان  فيعني كان لبنان حقيقة مجمع لكل جيوش العالم وقاعدين نحن بقصر بعبدا مطوقين بالنص إذا بدك تتحرك شرقا أو غربا بدك تعمل كل المساعي الدولية حتى تقدر تتحرك من منطقة إلى منطقة 
 Ahmed Mansour  إذاً أقمت وحدك في القصر ولا أخذت زوجتك معك وعائلتك 
Amine djmail لا  كانت زوجتي رجلها ورجلي سوا يعني ما بتتركني أبدا يعني أول ما طلعت  
 Ahmed Mansour  حتى وإحنا بنسجل قاعدة 
Amine djmail ع سلامتها يعني  كانت متضامنة وبعدين كثر خيرها لأنه وقت اللي طلعنا على القصر كان مهجورا يعني هي قامت بكل الترتيبات اللازمة وما بأعرف شو كنت عملت بدونها لأنه كنا بوضع وبعدين بعزلة وبوحدة أكيد الإنسان لو ما عنده هالناس  
 Ahmed Mansour  عندك حراسة من الكل يعني كل الجيوش هذه كانت تحرسك يعني الأميركان  
Amine djmail يعني أكيد كانت الملاك الحارس 
 Ahmed Mansour   كان أمين الجميل فعلا مختلفا عن أخيه بشير ففي أول خطاب له بعد انتخابه لم يذكر إسرائيل ولو تلميحا وفي مقابل ذلك اهتم بأن تنشر على نطاق واسع برقيات التأييد التي أرسلها رئيس سوريا حافظ الأسد وشخصيات من الجناح الإسلامي في لبنان   أنا حرصت أن أعرف الموقف الإسرائيلي  هذا ما ذكره شيمون شيفر في كتابه  كرة الثلج  
Amine djmail يعني إسرائيل  
 Ahmed Mansour  أنا سأبدأ معك فيها في الحلقة القادمة 
Amine djmail إسرائيل قبلت فيي لأنه كان في جو معين وكانت بعد صبرا وشاتيلا  
 Ahmed Mansour  لا  هو كان في ترتيبات كثيرة معك على أنك ستكمل ما كان يقوم به بشير 
Amine djmail يعني إذا بدك ما كان  
 Ahmed Mansour  في الحلقة القادمة أبدأ معك هذا 
Amine djmail بس ما كان عندهم أي ضمانات من هذه الناحية والدليل الذي حصل بالحلقة القادمة 
 Ahmed Mansour  أشكرك شكرا جزيلا  كما أشكركم مشاهدينا الكرام على حسن متابعتكم  في الحلقة القادمة إن شاء الله نواصل الاستماع إلى شهادة الرئيس اللبناني الأسبق أمين الجميل  في الختام أنقل لكم تحيات فريق البرنامج وهذا أحمد منصور يحييكم والسلام عليكم ورحمة الله وبركاته 
==========